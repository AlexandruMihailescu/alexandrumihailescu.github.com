---
title: Extragere incorectă loteria bonurilor fiscale
layout: post
cover: blog/covers/loto000.jpg
backgroundcolour: "#135613"
summary: Scurtă explicație a incorectitudinii primei extrageri.
---
O extragere corectă urmărește legea (în acest caz [Ordonanța de Guvern 10/2015](http://www.cdep.ro/proiecte/2015/200/50/0/og282.pdf)) și oferă șanse egale tuturor posibilelor soluții. Această egalitate de șanse pare a se găsi și în spiritul ordonanței, extragerea fiind "aleatorie de numere". Ca întotdeauna, vă sfătuiesc să citiți în întregime documentul; în acest articol voi face trimiteri și la alte documente, însă mă voi baza pe articolul 2 al acestuia:

" Art.2 - (1) Loteria bonurilor fiscale se organizează lunar și constă în extragerea aleatorie de numere, astfel:

a) un număr cuprins în intervalul dintre 1 și 999 inclusiv, reprezentând valoarea totală a bonului fiscal fără subdiviziunile leului, inclusiv taxa pe valoare adăugată. Numărul reprezentând valoarea totală a bonului fiscal, rezultă  în urma extragerii succesive a trei serii de cifre, cuprinse între 0 și 9;

și

b) un număr reprezentând ziua emiterii bonului fiscal aferentă lunii sau intervalului calendaristic, după caz, pentru care se organizează Loteria bonurilor fiscale."

(2) Loteria bonurilor fiscale poate fi organizată și ocazional, cu respectarea prevederilor alin.(1), după cum urmează:

a) cu ocazia sărbătorilor legale;

b) în situațiile în care la extragerile lunare nu există câștigători două luni consecutive;

c) în alte situații stabilite prin ordin al ministrului finanțelor publice."

Comentariu neesențial: Ținând cont că prima extragere lunară va avea loc în luna iulie 2015 (art. 8) și că acelea vor avea loc în prima duminică după data de 15 a fiecărei luni, pentru luna anterioară (art. 3), toate extragerile de până pe 19.07.2015 vor face obiectul art.2 alin.2, în lipsa unor modificări ulterioare. 

<h2><strong>Bonurile din februarie au avut șanse mai mari de câștig</strong></h2>

Extragerea datei câștigătoare a încălcat prevederile ordonanței. Extragerea din 13.04.2015 a fost organizată cu ocazia unei sărbători legale, conform [Ordinului 106/2015 al Ministerului Finanțelor Publice](http://discutii.mfinante.ro/static/10/Mfp/OMFP106_2015.pdf), intervalul calendaristic fiind "între data de 2 februarie și data de 28 martie 2015". Astfel, conform ordonanței, ar fi trebuit să se extragă, aleator, un număr în intervalul 1-55, fiind vorba de 55 de zile.

Extragerea însă, a fost organizată conform Anexei 2 a [Ordinului 417/2015 al Ministerului Finanțelor Publice](http://discutii.mfinante.ro/static/10/Mfp/OMFP417_2015.pdf) care contravine ordonanței. Conform titlului 3.2 "Extragerea variantelor câștigătoare pentru Loteria Bonurilor Fiscale", extragerea se face în trei etape, extragerea datei devenind prima și împărțindu-se în două:

"3.2 Extragerea variantelor câștigătoare pentru Loteria Bonurilor Fiscale 

3.2.1 Se introduc bilele în urne în prezența comisiei de tragere pentru fiecare fază a Loteriei bonurilor fiscale, după cum urmează: 

3.2.1.1 etapa I - bilele 1,2,3...12 aferente lunilor care participă (pentru extragerile ocazionale organizate pentru minim două luni) - urna Venus/Topaze; 

3.2.1.2 etapa II - bilele de la 1 -28/29/30/31 (reprezentând ziua emiterii bonului fiscal aferent lunii pentru care se efectuează extragerea) - urna Venus; 

3.2.1.3 etapa III - bilele de la 0-9 (pentru extragerea cifrelor reprezentând valoarea totală a bonului fiscal) - trei boluri ale urnei Topaze;"

Cum afectează asta extragerea? De la șanse egale de extragere a unei date (1/55), s-a ajuns la șanse egale de extragere a lunii (2=februarie, 3=martie) și șanse egale în cadrul unei luni de extragerea a unei zile (1/27 în februarie, 1/28 în martie), dar inegale în intervalul calendaristic (1/(2\*27) pentru zilele din februarie, 1/(2\*28) pentru cele din martie). Pe scurt: <strong>cei cu bonuri din februarie au avut șanse mai mari de câștig</strong>.

<h2><strong>Zero lei - suma ce putea să câștige ilegal</strong></h2>

Până la publicarea regulamentului de către minister m-am gândit cum evitau ei cazul exclus de ordonanță: extragerea bilelor zero zero zero în prima etapă, reprezentând suma de pe bonurile câștigătoare. Răspunsul a fost mai simplu decât mă așteptam: nu au făcut-o. Au fost introduse bile de la 0 la 9 în fiecare dintre cele trei urne. Primele două bile au avut valoarea zero, așadar s-a ajuns la o probabilitate de 10% ca extragerea să încalce public și evident pentru orice cetățean prevederile ordonanței. Organizatorii au avut noroc și a fost extrasă cifra 6.

Totuși, șansele de a fi extrasă o sumă validă anume au fost reduse de la 1/999 la 1/1000 pentru a face loc posibilității de 1/1000 de a ne face de râs. Regulamentul nu prevedea situația în care bilele 0 0 0 ar fi fost extrase, iar o altă extragere nu ar fi putut fi făcută decât prin ordin de ministru, așadar după închiderea emisiei.

<h2><strong>Scoaterea bilei zero în cazul a două bile zero extrase - falsă soluție</strong></h2>

Mulți pot spune "se putea scoate bila zero din ultima urnă" pentru a evita situația. Asta ar fi ajutat la respectarea limitelor impuse sumei câștigătoare, însă ar fi afectat de asemenea șansele. Din cele 999 de valori posibil câștigătoare, 990 ar fi avut șanse de 1/1000 de a fi extrase, iar 9 ar fi avut șanse de 1/900 de a fi extrase, în locul șanselor de 1/999 impuse de extragerea aleatorie.

Dacă s-ar fi urmat această procedură, am fi ajuns la 4 grupuri de bonuri posibil câștigătoare cu șanse diferite:

Cele din februarie cu sumă 1-9: 1/(2\*27\*900)

Cele din februarie cu sumă 10-999: 1/(2\*27\*1000)

Cele din martie cu sumă 1-9: 1/(2\*28\*900)

Cele din martie cu sumă 10-999: 1/(2\*28\*1000)

<h2><strong>Posibile soluții</strong></h2>

Pentru a ușura extragerile viitoare, propun ca suma zero să poată fi câștigătoare. Astfel, sistemul de extragere se păstrează pentru sumă, iar cetățenii ce fac cumpărături cu valori cuprinse între 0,01 și 0,99 de lei vor fi motivați asemenea celorlalți să ceară bonul fiscal.

Pentru dată propun să nu se facă extrageri pe durate mari, permițând ca extragerea zilei din interval să se facă conform ordonanței, într-o singură etapă, cu valori de la 1 la numărul de zile din interval; de altfel cred că scopul loteriei nu e ca fiecare cetățean să-și umple sertarele bibliotecilor cu bonuri adunate în ani de zile. Pentru a onora [declarația domnului ministru al finanțelor publice privind extragerea de Crăciun](http://gov.ro/ro/stiri/briefing-de-presa-sustinut-de-ministrul-finantelor-publice-darius-valcov-i-de-purtatorul-de-cuvant-al-guvernului-corneliu-calota-la-finalul-edintei-de-guvern) anunțată inițial pentru bonuri din lunile februarie-decembrie, propun o extragere pentru 300 de zile (e.g. 10 februarie-6 decembrie, având în vedere cheltuielile de Moș Nicolae), cu 3 urne pentru dată, una cu bile 0-2, celelalte cu 0-9, considerând combinația 000 ca având valoarea 300, sau începând pur și simplu numărătoarea de la 0, ca programatorii).

<h2><strong>Probleme în presă?</strong></h2>

Televiziunile care s-au apropiat de subiect, dar nu au pus problema incorectitudinii:

[Digi24](http://www.digi24.ro/Stiri/Digi24/Actualitate/Social/Ce+sanse+aveti+sa+castigati+la+loteria+bonurilor+fiscale) - Domnul profesor Dinu Șerbănescu de la Colegiul Național "Sfântul Sava" a făcut un calcul aproximativ; de înțeles graba ținând cont că materialul a fost filmat în interiorul liceului, probabil într-o pauză.

[RealitateaTV](http://www.realitatea.net) - Din păcate nu am reținut numele emisiunii, însă un domn prezentator a citit un mesaj al unui telespectator spunând că numărul 0 nu putea fi extras din ultima urnă (ceea ce era opusul problemei, dar o pistă de urmat în orice caz), dacă memoria nu mă înșală. Am trimis acest articol televiziunii în speranța că mă va ajuta în eventuala completare a acestui paragraf.

<strong>Surse:</strong>

Site-ul Camerei Deputaților: 

[Ordonanța de Guvern 10/2015](http://www.cdep.ro/proiecte/2015/200/50/0/og282.pdf)

Site-ul Ministerului Finanțelor Publice: 

[Ordonanța de Guvern 10/2015](http://discutii.mfinante.ro/static/10/Mfp/OG10_2015.pdf) 

[Ordinul 106/2015 al Ministerului Finanțelor Publice](http://discutii.mfinante.ro/static/10/Mfp/OMFP106_2015.pdf) 

[Ordinul 417/2015 al Ministerului Finanțelor Publice](http://discutii.mfinante.ro/static/10/Mfp/OMFP417_2015.pdf) 
